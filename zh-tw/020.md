# 建元以來侯者年表第八



> 太史公曰：匈奴絕和親，攻當路塞；閩越擅伐，東甌請降。二夷交侵，當盛漢之隆，以此知功臣受封侔於祖考矣。何者？自詩書稱三代「戎狄是應，荊荼是徵」，齊桓越燕伐山戎，武靈王以區區趙服單于，秦繆用百里霸西戎，吳楚之君以諸侯役百越。況乃以中國一統，明天子在上，兼文武，席卷四海，內輯億萬之衆，豈以晏然不為邊境征伐哉！自是後，遂出師北討彊胡，南誅勁越，將卒以次封矣。 

<table>
<tbody>
<tr>
<th>國名</th>
<th>侯功</th>
<th>元光</th>
<th>元朔</th>
<th>元狩</th>
<th>元鼎</th>
<th>元封</th>
<th>太初已後</th>
</tr>
<tr>
<td>翕</td>
<td>匈奴相降，侯。元朔二年，屬車騎將軍，擊匈奴有功，益封。</td>
<td>三

四年七月壬午，侯趙信元年。</td>
<td>五

六年，侯信為前將軍擊匈奴，遇單于兵，敗，信降匈奴，國除。</td>
<td>　</td>
<td>　</td>
<td>　</td>
<td>　</td>
</tr>
<tr>
<td>持裝</td>
<td>匈奴都尉降，侯。</td>
<td>一

六年後九月丙寅，侯樂元年。</td>
<td>六</td>
<td>六</td>
<td>元鼎元年，侯樂死，無後，國除。</td>
<td>　</td>
<td>　</td>
</tr>
<tr>
<td>親陽</td>
<td>匈奴相降，侯。</td>
<td>三

四年十月癸巳，侯月氏元年。</td>
<td>五

元朔五年，侯月氏坐亡斬，國除。</td>
<td>　</td>
<td>　</td>
<td>　</td>
<td>　</td>
</tr>
<tr>
<td>若陽</td>
<td>匈奴相降，侯。</td>
<td>三

四年十月癸巳，侯猛元年。</td>
<td>五

元朔五年，侯猛坐亡斬，國除。</td>
<td>　</td>
<td>　</td>
<td>　</td>
<td>　</td>
</tr>
<tr>
<td>南奅</td>
<td>以騎將軍從大將軍青擊匈奴得王功侯。太初二年，以丞相封為葛繹侯。</td>
<td>　</td>
<td>二

五年四月丁未，侯公孫賀元年。</td>
<td>六</td>
<td>四

元鼎五年，賀坐酎金，國除，絕，十歲。</td>
<td>　</td>
<td>十三

太初二年三月丁卯，封葛繹侯。征和二年，賀子敬聲有罪，國除。</td>
</tr>
<tr>
<td>合騎</td>
<td>以護軍都尉三從大將軍擊匈奴，至右賢王庭，得王功侯。元朔六年增封。</td>
<td>　</td>
<td>二

五年四月丁未，侯公孫敖元年。</td>
<td>一

元狩二年，侯敖將兵擊匈奴，與驃騎將軍期，後，畏懦，當斬，贖為庶人，國除。</td>
<td>　</td>
<td>　</td>
<td>　</td>
</tr>
<tr>
<td>樂安</td>
<td>以輕車將軍再從大將軍青擊匈奴得王功侯。</td>
<td>　</td>
<td>二

五年四月丁未，侯李蔡元年。</td>
<td>四

元狩五年，侯蔡以丞相盜孝景園神道壖地罪，自殺，國除。</td>
<td>　</td>
<td>　</td>
<td>　</td>
</tr>
<tr>
<td>龍頟</td>
<td>以都尉從大將軍青擊匈奴得王功侯。元鼎六年，以橫海將軍擊東越功，為案道侯。                                    </td>
<td>　</td>
<td>二

五年四月丁未，侯韓說元年。</td>
<td>六</td>
<td>四

元鼎五年，侯說坐酎金，國絕。二歲復侯。</td>
<td>六

元年五月丁卯，案道侯說元年。</td>
<td>十三

征和三年，子長代，有罪，絕。子曾復封為龍頟侯。</td>
</tr>
<tr>
<td>隨成</td>
<td>以校尉三從大將軍青擊匈奴，攻農吾，先登石累，得王功侯。                                    </td>
<td>　</td>
<td>二

五年四月乙卯，侯趙不虞元年。</td>
<td>三

元狩三年，侯不虞坐為定襄都尉，匈奴敗太守，以聞非實，坐謾，國除。
</td>
<td>　</td>
<td>　</td>
<td>　</td>
</tr>
<tr>
<td>從平</td>
<td>以校尉三從大將軍青擊匈奴，至右賢王庭，數為鴈行上石山先登功侯。</td>
<td>　</td>
<td>二

五年四月乙卯，公孫戎奴元年。</td>
<td>一

元狩二年，侯戎奴坐為上郡太守發兵擊匈奴，不以聞，謾，國除。</td>
<td>　</td>
<td>　</td>
<td>　</td>
</tr>
<tr>
<td>長平</td>
<td>以元朔三年再以車騎將軍擊匈奴，取朔方、河南功侯。元朔五年，以大將軍擊匈奴，破右賢王，益封三千戶。</td>
<td>　</td>
<td>五

二年三月丙辰，烈侯衞青元年。
</td>
<td>六</td>
<td>六</td>
<td>六</td>
<td>太初元年，今侯伉元年。</td>
</tr>
<tr>
<td>平陵</td>
<td>以都尉從車騎將軍青擊匈奴功侯。以元朔五年，用游擊將軍從大將軍，益封。</td>
<td>　</td>
<td>五

二年三月丙辰，侯蘇建元年。</td>
<td>六</td>
<td>六

元鼎六年，侯建為右將軍，與翕侯信俱敗，獨身脫來歸，當斬，贖，國除。</td>
<td>　</td>
<td>　</td>
</tr>
<tr>
<td>岸頭</td>
<td>以都尉從車騎將軍青擊匈奴功侯。元朔六年，從大將軍，益封。</td>
<td>　</td>
<td>五

二年六月壬辰，侯張次公元年。</td>
<td>元狩元年，次公坐與淮南王女姦，及受財物罪，國除。</td>
<td>　</td>
<td>　</td>
<td>　</td>
</tr>
<tr>
<td>平津</td>
<td>以丞相詔所襃侯。</td>
<td>　</td>
<td>四

三年十一月乙丑，獻侯公孫弘元年。</td>
<td>二

四

元狩三年，侯慶元年。</td>
<td>六</td>
<td>三

元封四年，侯慶坐為山陽太守有罪，國除。</td>
<td>　</td>
</tr>
<tr>
<td>涉安</td>
<td>以匈奴單于太子降侯。</td>
<td>　</td>
<td>三

三年四月丙子，侯於單元年。

五年，卒，無後，國除。</td>
<td>　</td>
<td>　</td>
<td>　</td>
<td>　</td>
</tr>
<tr>
<td>昌武</td>
<td>以匈奴王降侯。以昌武侯從驃騎將軍擊左賢王功，益封。</td>
<td>　</td>
<td>三

四年七月庚申，堅侯趙安稽元年。</td>
<td>六</td>
<td>六</td>
<td>一

三

二年，侯充國元年。</td>
<td>　

太初元年，侯充國薨，亡後，國除。</td>
</tr>
<tr>
<td>襄城</td>
<td>以匈奴相國降侯。</td>
<td>　</td>
<td>三

四年七月庚申，侯無龍元年。
</td>
<td>六</td>
<td>六</td>
<td>六</td>
<td>一

太初二年，無龍從浞野侯戰死。

二

四年，侯病已元年。</td>
</tr>
<tr>
<td>涉軹</td>
<td>以校尉三從大將軍擊匈奴，至右賢王庭，得王，虜閼氏功侯。</td>
<td>　</td>
<td>二

五年四月丁未，侯李朔元年。</td>
<td>元狩元年，侯朔有罪，國除。</td>
<td>　</td>
<td>　</td>
<td>　</td>
</tr>
<tr>
<td>宜春</td>
<td>以父大將軍青破右賢王功侯。</td>
<td>　</td>
<td>二

五年四月丁未，侯衞伉元年。</td>
<td>六</td>
<td>元鼎元年，伉坐矯制不害，國除。</td>
<td>　</td>
<td>　</td>
</tr>
<tr>
<td>陰安</td>
<td>以父大將軍青破右賢王功侯。</td>
<td>　</td>
<td>二

五年四月丁未，侯衞不疑元年。</td>
<td>六</td>
<td>四

元鼎五年，侯不疑坐酎金，國除。</td>
<td>　</td>
<td>　</td>
</tr>
<tr>
<td>發干</td>
<td>以父大將軍青破右賢王功侯。</td>
<td>　</td>
<td>二

五年四月丁未，侯衞登元年。</td>
<td>六</td>
<td>四

元鼎五年，侯登坐酎金，國除。</td>
<td>　</td>
<td>　</td>
</tr>
<tr>
<td>博望</td>
<td>以校尉從大將軍六年擊匈奴，知水道，及前使絕國大夏功侯。</td>
<td>　</td>
<td>一

六年三月甲辰，侯張騫元年。</td>
<td>一

元狩二年，侯騫坐以將軍擊匈奴畏懦，當斬，贖，國除。</td>
<td>　</td>
<td>　</td>
<td>　</td>
</tr>
<tr>
<td>冠軍

。</td>
<td>以嫖姚校尉再從大將軍，六年從大將軍擊匈奴，斬相國功侯。元狩二年，以驃騎將軍擊匈奴，至祁連，益封；迎渾邪王，益封；擊左右賢王，益封。</td>
<td>　</td>
<td>一

六年四月壬申，景桓侯霍去病元年。</td>
<td>六</td>
<td>六

元鼎元年，哀侯嬗元年。</td>
<td>元封元年，哀侯嬗薨，無後，國除。</td>
<td>　</td>
</tr>
<tr>
<td>衆利</td>
<td>以上谷太守四從大將軍，六年擊匈奴，首虜千級以上功侯。</td>
<td>　</td>
<td>一

六年五月壬辰，侯郝賢元年。
</td>
<td>一

元狩二年，侯賢坐為上谷太守入戍卒財物上計謾罪，國除。</td>
<td>　</td>
<td>　</td>
<td>　</td>
</tr>
<tr>
<td>潦</td>
<td>以匈奴趙王降，侯。</td>
<td>　</td>
<td>　</td>
<td>一

元年七月壬午，悼侯趙王煖訾元年。

元狩二年，煖訾死，無後，國除。</td>
<td>　</td>
<td>　</td>
<td>　</td>
</tr>
<tr>
<td>宜冠</td>
<td>以校尉從驃騎將軍二年再出擊匈奴功侯。故匈奴歸義。</td>
<td>　</td>
<td>　</td>
<td>二

二年正月乙亥，侯高不識元年。

元狩四年，不識擊匈奴，戰軍功增首不以實，當斬，贖罪，國除。</td>
<td>　</td>
<td>　</td>
<td>　</td>
</tr>
<tr>
<td>煇渠</td>
<td>以校尉從驃騎將軍二年再出擊匈奴，得王功侯。以校尉從驃騎將軍二年虜五王功，益封。故匈奴歸義。</td>
<td>　</td>
<td>　</td>
<td>五

二年二月乙丑，忠侯僕多元年。
</td>
<td>三

三

元鼎四年，侯電元年。</td>
<td>六</td>
<td>四</td>
</tr>
<tr>
<td>從驃</td>
<td>以司馬再從驃騎將軍數深入匈奴，得兩王子騎將功侯。以匈何將軍元封三年擊樓蘭功，復侯。</td>
<td>　</td>
<td>　</td>
<td>五

二年五月丁丑，侯趙破奴元年。</td>
<td>四

元鼎五年，侯破奴坐酎金，國除。</td>
<td>浞野

四 

三年，侯破奴元年。</td>
<td>一

二年，侯破奴以浚稽將軍擊匈奴，失軍，為虜所得，國除。</td>
</tr>
<tr>
<td>下麾</td>
<td>以匈奴王降侯。</td>
<td>　</td>
<td>　</td>
<td>五

二年六月乙亥，侯呼毒尼元年。</td>
<td>四

二

元鼎五年，煬侯伊即軒元年。</td>
<td>六</td>
<td>四</td>
</tr>
<tr>
<td>漯陰</td>
<td>以匈奴渾邪王將衆十萬降侯，萬戶。</td>
<td>　</td>
<td>　</td>
<td>四

二年七月壬午，定侯渾邪元年。</td>
<td>六

元鼎元年，魏侯蘇元年。
</td>
<td>五

元封五年，魏侯蘇薨，無後，國除。</td>
<td>　</td>
</tr>
<tr>
<td>煇渠</td>
<td>以匈奴王降侯。</td>
<td>　</td>
<td>　</td>
<td>四

三年七月壬午，悼侯扁訾元年。
</td>
<td>一

二年，侯扁訾死，無後，國除。</td>
<td>　</td>
<td>　</td>
</tr>
<tr>
<td>河綦</td>
<td>以匈奴右王與渾邪降侯。</td>
<td>　</td>
<td>　</td>
<td>四

三年七月壬午，庚侯烏犂元年。【索隱】漢書作「禽犂。」</td>
<td>二

四

元鼎三年，餘利鞮元年。</td>
<td>六</td>
<td>四</td>
</tr>
<tr>
<td>常樂</td>
<td>以匈奴大當戶與渾邪降侯。</td>
<td>　</td>
<td>　</td>
<td>四

三年七月壬午，肥侯稠雕元年。
</td>
<td>六</td>
<td>六</td>
<td>二

太初三年，今侯廣漢元年。</td>
</tr>
<tr>
<td>符離</td>
<td>以右北平太守從驃騎將軍四年擊右王，將重會期，首虜二千七百人功侯。</td>
<td>　</td>
<td>　</td>
<td>三

四年六月丁卯，侯路博德元年。</td>
<td>六</td>
<td>六</td>
<td>太初元年，侯路博德有罪，國除。</td>
</tr>
<tr>
<td>壯</td>
<td>以匈奴歸義，因淳王從驃騎將軍四年擊左王，以少破多，捕虜二千一百人功侯。</td>
<td>　</td>
<td>　</td>
<td>三

四年六月丁卯，侯復陸支元年。</td>
<td>二

四

元鼎三年，今侯偃元年。</td>
<td>六</td>
<td>四</td>
</tr>
<tr>
<td>衆利</td>
<td>以匈奴歸義樓剸王，從驃騎將軍四年擊右王，手自劔合功侯。
</td>
<td>　</td>
<td>　</td>
<td>三

四年六月丁卯，質侯伊即軒元年。
</td>
<td>六</td>
<td>五

一

六年，今侯當時元年。</td>
<td>四</td>
</tr>
<tr>
<td>湘成</td>
<td>以匈奴符離王降侯。</td>
<td>　</td>
<td>　</td>
<td>三

四年六月丁卯，侯敞屠洛元年。</td>
<td>四

元鼎五年，侯敞屠洛坐酎金，國除。</td>
<td>　</td>
<td>　</td>
</tr>
<tr>
<td>義陽</td>
<td>以北地都尉從驃騎將軍四年擊左王，得王功侯。</td>
<td>　</td>
<td>　</td>
<td>三

四年六月丁卯，侯衞山元年。</td>
<td>六</td>
<td>六</td>
<td>四</td>
</tr>
<tr>
<td>散</td>
<td>以匈奴都尉降侯。</td>
<td>　</td>
<td>　</td>
<td>三

四年六月丁卯，侯董荼吾元年。
</td>
<td>六</td>
<td>六</td>
<td>二

二

太初三年，今侯安漢元年。</td>
</tr>
<tr>
<td>臧馬</td>
<td>以匈奴王降侯。</td>
<td>　</td>
<td>　</td>
<td>一

四年六月丁卯，康侯延年元年。

五年，侯延年死，不得置後，國除。</td>
<td>　</td>
<td>　</td>
<td>　</td>
</tr>
<tr>
<td>周子南君</td>
<td>以周後紹封。</td>
<td>　</td>
<td>　</td>
<td>　</td>
<td>三

四年十一月丁卯，侯姬嘉元年。</td>
<td>三

三

四年君買元年。</td>
<td>四</td>
</tr>
<tr>
<td>樂通</td>
<td>以方術侯。</td>
<td>　</td>
<td>　</td>
<td>　</td>
<td>一

四年四月乙巳，侯五利將軍欒大元年。

五年，侯大有罪，斬，國除。</td>
<td>　</td>
<td>　</td>
</tr>
<tr>
<td>瞭</td>
<td>以匈奴歸義王降侯。</td>
<td>　</td>
<td>　</td>
<td>　</td>
<td>一

四年六月丙午，侯次公元年。

五年，侯次公坐酎金，國除。</td>
<td>　</td>
<td>　</td>
</tr>
<tr>
<td>術陽</td>
<td>以南越王兄越高昌侯。</td>
<td>　</td>
<td>　</td>
<td>　</td>
<td>一

四年，侯建德元年。

五年，侯建德有罪，國除。</td>
<td>　</td>
<td>　</td>
</tr>
<tr>
<td>龍亢</td>
<td>以校尉摎世樂擊南越，死事，子侯。</td>
<td>　</td>
<td>　</td>
<td>　</td>
<td>二

五年三月壬午，侯廣德元年。</td>
<td>六

元封六年，侯廣德有罪，國除。</td>
<td>　</td>
</tr>
<tr>
<td>成安</td>
<td>以校尉韓千秋擊南越死事，子侯。</td>
<td>　</td>
<td>　</td>
<td>　</td>
<td>二

五年三月壬子，侯延年元年。</td>
<td>六

元封六年，侯延年有罪，國除。</td>
<td>　</td>
</tr>
<tr>
<td>昆</td>
<td>以屬國大且渠擊匈奴功侯。</td>
<td>　</td>
<td>　</td>
<td>　</td>
<td>二

五年五月戊戌，侯渠復累元年。
</td>
<td>六</td>
<td>四</td>
</tr>
<tr>
<td>騏</td>
<td>以屬國騎擊匈奴，捕單于兄功侯。</td>
<td>　</td>
<td>　</td>
<td>　</td>
<td>二

五年五月壬子，侯駒幾元年。
</td>
<td>六</td>
<td>四</td>
</tr>
<tr>
<td>梁期</td>
<td>以屬國都尉五年間出擊匈奴，得復累絺縵等功侯。</td>
<td>　</td>
<td>　</td>
<td>　</td>
<td>二

五年七月辛巳，侯任破胡元年。</td>
<td>六</td>
<td>四</td>
</tr>
<tr>
<td>牧丘</td>
<td>以丞相及先人萬石積德謹行侯。</td>
<td>　</td>
<td>　</td>
<td>　</td>
<td>二

五年九月丁丑，恪侯石慶元年。</td>
<td>六</td>
<td>二

二

三年，侯德元年。</td>
</tr>
<tr>
<td>瞭</td>
<td>以南越將降侯。</td>
<td>　</td>
<td>　</td>
<td>　</td>
<td>一

六年三月乙酉，侯畢取元年。</td>
<td>六</td>
<td>四</td>
</tr>
<tr>
<td>將梁</td>
<td>以樓船將軍擊南越，椎鋒卻敵侯。</td>
<td>　</td>
<td>　</td>
<td>　</td>
<td>一

六年三月乙酉，侯楊僕元年。</td>
<td>三

元封四年，侯僕有罪，國除。</td>
<td>　</td>
</tr>
<tr>
<td>安道</td>
<td>以南越揭陽令聞漢兵至自定降侯。</td>
<td>　</td>
<td>　</td>
<td>　</td>
<td>一

六年三月乙酉，侯揭陽令定元年。</td>
<td>六</td>
<td>四</td>
</tr>
<tr>
<td>隨桃</td>
<td>以南越蒼梧王聞漢兵至降侯。</td>
<td>　</td>
<td>　</td>
<td>　</td>
<td>一

六年四月癸亥，侯趙光元年。</td>
<td>六</td>
<td>四</td>
</tr>
<tr>
<td>湘成</td>
<td>以南越桂林監聞漢兵破番禺，諭甌駱兵四十餘萬降侯。</td>
<td>　</td>
<td>　</td>
<td>　</td>
<td>一

六年五月壬申，侯監居翁元年。
</td>
<td>六</td>
<td>四</td>
</tr>
<tr>
<td>海常</td>
<td>以伏波司馬捕得南越王建德功侯。</td>
<td>　</td>
<td>　</td>
<td>　</td>
<td>一

六年七月乙酉，莊侯蘇弘元年。</td>
<td>六</td>
<td>太初元年，侯弘死，無後，國除。</td>
</tr>
<tr>
<td>北石</td>
<td>以故東越衍侯佐繇王斬餘善功侯。</td>
<td>　</td>
<td>　</td>
<td>　</td>
<td>　</td>
<td>六

元年正月壬午，侯吳陽元年。</td>
<td>三

太初四年，今侯首元年。</td>
</tr>
<tr>
<td>下酈</td>
<td>以故甌駱左將斬西于王功侯。</td>
<td>　</td>
<td>　</td>
<td>　</td>
<td>　</td>
<td>六

元年四月丁酉，侯左將軍黃同元年。
</td>
<td>四</td>
</tr>
<tr>
<td>繚嫈</td>
<td>以故校尉從橫海將軍說擊東越功侯。</td>
<td>　</td>
<td>　</td>
<td>　</td>
<td>　</td>
<td>一

元年五月己卯，侯劉福元年。

二年，侯福有罪，國除。</td>
<td>　</td>
</tr>
<tr>
<td>蘌兒</td>
<td>以軍卒斬東越徇北將軍功侯。</td>
<td>　</td>
<td>　</td>
<td>　</td>
<td>　</td>
<td>六

元年閏月癸卯，莊侯轅終古元年。
</td>
<td>太初元年，終古死，無後，國除。</td>
</tr>
<tr>
<td>開陵</td>
<td>以故東越建成侯與繇王共斬東越王餘善功侯。</td>
<td>　</td>
<td>　</td>
<td>　</td>
<td>　</td>
<td>六

元年閏月癸卯，侯建成元年。</td>
<td>四</td>
</tr>
<tr>
<td>臨蔡</td>
<td>以故南越郎聞漢兵破番禺，為伏波得南越相呂嘉功侯。</td>
<td>　</td>
<td>　</td>
<td>　</td>
<td>　</td>
<td>六

元年閏月癸卯，侯孫都元年。</td>
<td>四</td>
</tr>
<tr>
<td>東成</td>
<td>以故東越繇王斬東越王餘善功侯，萬戶。</td>
<td>　</td>
<td>　</td>
<td>　</td>
<td>　</td>
<td>六

元年閏月癸卯，侯居服元年。</td>
<td>四</td>
</tr>
<tr>
<td>無錫</td>
<td>以東越將軍漢兵至弃軍降侯。</td>
<td>　</td>
<td>　</td>
<td>　</td>
<td>　</td>
<td>六

元年，侯多軍元年。</td>
<td>四</td>
</tr>
<tr>
<td>涉都</td>
<td>以父弃故南海守，漢兵至以城邑降，子侯。</td>
<td>　</td>
<td>　</td>
<td>　</td>
<td>　</td>
<td>六

元年中，侯嘉元年。</td>
<td>二

太初二年，侯嘉薨，無後，國除。</td>
</tr>
<tr>
<td>平州</td>
<td>以朝鮮將漢兵至降侯。</td>
<td>　</td>
<td>　</td>
<td>　</td>
<td>　</td>
<td>一

三年四月丁卯，侯唊元年。

四年，侯唊薨，無後，國除。</td>
<td>　</td>
</tr>
<tr>
<td>荻苴</td>
<td>以朝鮮相漢兵至圍之降侯。</td>
<td>　</td>
<td>　</td>
<td>　</td>
<td>　</td>
<td>四

三年四月，侯朝鮮相韓陰元年。</td>
<td>四</td>
</tr>
<tr>
<td>澅清</td>
<td>以朝鮮尼谿相使人殺其王右渠來降侯。</td>
<td>　</td>
<td>　</td>
<td>　</td>
<td>　</td>
<td>四

三年六月丙辰，侯朝鮮尼谿相侯參元年。</td>
<td>四</td>
</tr>
<tr>
<td>騠茲</td>
<td>以小月氏若苴王將衆降侯。</td>
<td>　</td>
<td>　</td>
<td>　</td>
<td>　</td>
<td>三

四年十一月丁卯，侯稽谷姑元年。</td>
<td>太初元年，侯稽谷姑薨，無後，國除。</td>
</tr>
<tr>
<td>浩</td>
<td>以故中郎將將兵捕得車師王功侯。</td>
<td>　</td>
<td>　</td>
<td>　</td>
<td>　</td>
<td>一

四年正月甲申，侯王恢元年。

四年四月，侯恢坐使酒泉矯制害，當死，贖，國除。封凡三月。</td>
<td>　</td>
</tr>
<tr>
<td>瓡讘</td>
<td>以小月氏王將衆千騎降侯。</td>
<td>　</td>
<td>　</td>
<td>　</td>
<td>　</td>
<td>二

四年正月乙酉，侯扜者元年。

一

六年，侯勝元年。</td>
<td>四</td>
</tr>
<tr>
<td>幾</td>
<td>以朝鮮王子漢兵圍朝鮮降侯。</td>
<td>　</td>
<td>　</td>
<td>　</td>
<td>　</td>
<td>二

四年三月癸未，侯張䧄歸義元年。

元封六年，侯張䧄使朝鮮，謀反，死，國除。</td>
<td>　</td>
</tr>
<tr>
<td>涅陽</td>
<td>以朝鮮相路人，漢兵至，首先降，道死，其子侯。</td>
<td>　</td>
<td>　</td>
<td>　</td>
<td>　</td>
<td>三

四年三月壬寅，庚侯子最元年。</td>
<td>二

太初二年，侯最死，無後，國除。</td>
</tr>
</tbody>
</table>

## 右太史公本表

<table>
<tbody>
<tr>
<td>當塗</td>
<td>魏不害，以圉守尉捕淮陽反者公孫勇等侯。</td>
</tr>
<tr>
<td>蒲</td>
<td>蘇昌，以圉尉史捕淮陽反者公孫勇等侯。</td>
</tr>
<tr>
<td>潦陽</td>
<td>江德，以園廄嗇夫共捕淮陽反者公孫勇等侯。</td>
</tr>
<tr>
<td>富民</td>
<td>田千秋，家在長陵。以故高廟寢郎上書諫孝武曰：「子弄父兵，罪當笞。父子之怒，自古有之。蚩尤畔父，黃帝涉江」。上書至意，拜為大鴻臚。征和四年為丞相，封三千戶。至昭帝時病死，子順代立，為虎牙將軍，擊匈奴，不至質，誅死，國除。</td>
</tr>
</tbody>
</table>

## 右孝武封國名

<table>
<tbody>
<tr>
<td>博陸</td>
<td>霍光，家在平陽。以兄驃騎將軍故貴。前事武帝，覺捕得侍中謀反者馬何羅等功侯，三千戶。 中輔幼主昭帝，為大將軍。謹信，用事擅治，尊為大司馬，益封邑萬戶。後事宣帝。歷事三主，天下信鄉之，益封二萬戶。子禹代立，謀反，族滅，國除。</td>
</tr>
<tr>
<td>秺</td>
<td>金翁叔名日磾，以匈奴休屠王太子從渾邪王將衆五萬，降漢歸義，侍中，事武帝，覺捕侍中謀反者馬何羅等功侯，三千戶。中事昭帝，謹厚，益封三千戶。子弘代立，為奉車都尉，事宣帝。</td>
</tr>
<tr>
<td>安陽</td>
<td>上官桀，家在隴西。以善騎射從軍。稍貴，事武帝，為左將軍。覺捕斬侍中謀反者馬何羅弟重合侯通功侯，三千戶。中事昭帝，與大將軍霍光爭權，因以謀反，族滅，國除。</td>
</tr>
<tr>
<td>桑樂</td>
<td>上官安。以父桀為將軍故貴，侍中，事昭帝。安女為昭帝夫人，立為皇后故侯，三千戶。驕蹇，與大將軍霍光爭權，因以父子謀反，族滅，國除。</td>
</tr>
<tr>
<td>富平</td>
<td>張安世，家在杜陵。以故御史大夫張湯子武帝時給事尚書，為尚書令。事昭帝，謹厚習事，為光祿勳右將軍。輔政十三年，無適過，侯，三千戶。及事宣帝，代霍光為大司馬，用事，益封萬六千戶。子延壽代立，為太僕，侍中。</td>
</tr>
<tr>
<td>義陽</td>
<td>傅介子，家在北地。以從軍為郎，為平樂監。昭帝時，刺殺外國王，天子下詔書曰：「平樂監傅介子使外國，殺樓蘭王，以直報怨，不煩師，有功，其以邑千三百戶封介子為義陽侯。」子厲代立，爭財相告，有罪，國除。</td>
</tr>
<tr>
<td>商利</td>
<td>王山，齊人也。故為丞相史，會騎將軍上官安謀反，山說安與俱入丞相，斬安。山以軍功為侯，三千戶。上書願治民，為代太守。為人所上書言，繫獄當死，會赦，出為庶人，國除。</td>
</tr>
<tr>
<td>建平</td>
<td>杜延年。以故御史大夫杜周子給事大將軍幕府，發覺謀反者騎將軍上官安等罪，封為侯，邑二千七百戶，拜為太僕。元年，出為西河太守。五鳳三年，入為御史大夫。</td>
</tr>
<tr>
<td>弋陽</td>
<td>任宮。以故上林尉捕格謀反者左將軍上官桀，殺之便門，封為侯，二千戶。後為太常，及行衞尉事。節儉謹信，以壽終，傳於子孫。</td>
</tr>
<tr>
<td>宜城</td>
<td>燕倉。以故大將軍幕府軍吏發謀反者騎將軍上官安罪有功，封侯，邑二千戶。為汝南太守，有能名。</td>
</tr>
<tr>
<td>宜春</td>
<td>王訢，家在齊。本小吏佐史，稍遷至右輔都尉。武帝數幸扶風郡，訢共置辦，拜為右扶風。至孝昭時，代桑弘羊為御史大夫。元鳳三年，代田千秋為丞相，封二千戶。立二年，為人所上書言暴，自殺，不殊。子代立，為屬國都尉。</td>
</tr>
<tr>
<td>安平</td>
<td>楊敞，家在華陰。故給事大將軍幕府，稍遷至大司農，為御史大夫。元鳳六年，代王訢為丞相，封二千戶。立二年，病死。子賁代立，十三年病死。子翁君代立，為典屬國。三歲，以季父惲故出惡言，繫獄當死，得免，為庶人，國除。</td>
</tr>
</tbody>
</table>

## 右孝昭時所封國名

<table>
<tbody>
<tr>
<td>陽平</td>
<td>蔡義，家在溫。故師受韓詩，為博士，給事大將軍幕府，為杜城門候。入侍中，授昭帝韓詩，為御史大夫。是時年八十，衰老，常兩人扶持乃能行。然公卿大臣議，以為為人主師，當以為相。以元平元年代楊敞為丞相，封二千戶。病死，絕無後，國除。</td>
</tr>
<tr>
<td>扶陽</td>
<td>韋賢，家在魯。通詩、禮、尚書，為博士，授魯大儒，入侍中，為昭帝師，遷為光祿大夫，大鴻臚，長信少府。以為人主師，本始三年代蔡義為丞相，封扶陽侯，千八百戶。為丞相五歲，多恩，不習吏事，免相就第，病死。子玄成代立，為太常。坐祠廟騎，奪爵，為關內侯。</td>
</tr>
<tr>
<td>平陵</td>
<td>范明友，家在隴西。以家世習外國事，使護西羌。事昭帝，拜為度遼將軍，擊烏桓功侯，二千戶。取霍光女為妻。地節四年，與諸霍子禹等謀反，族滅，國除。</td>
</tr>
<tr>
<td>營平</td>
<td>趙充國。以隴西騎士從軍得官，侍中，事武帝。數將兵擊匈奴有功，為護軍都尉，侍中，事昭帝。昭帝崩，議立宣帝，決疑定策，以安宗廟功侯，封二千五百戶。</td>
</tr>
<tr>
<td>陽成</td>
<td>田延年。以軍吏事昭帝；發覺上官桀謀反事，後留遲不得封，為大司農。本造廢昌邑王議立宣帝，決疑定策，以安宗廟功侯，二千七百戶。逢昭帝崩，方上事並急，因以盜都內錢三千萬。發覺，自殺，國除。</td>
</tr>
<tr>
<td>平丘</td>
<td>王遷，家在衞。為尚書郎，習刀筆之文。侍中，事昭帝。帝崩，立宣帝，決疑定策，以安宗廟功侯，二千戶。為光祿大夫，秩中二千石。坐受諸侯王金錢財。漏洩中事，誅死，國除。</td>
</tr>
<tr>
<td>樂成</td>
<td>霍山。山者，大將軍光兄子也。光未死時上書曰：「臣兄驃騎將軍去病從軍有功，病死，賜謚景桓侯，絕無後，臣光願以所封東武陽邑三千五百戶分與山。」天子許之，拜山為侯。後坐謀反，族滅，國除。</td>
</tr>
<tr>
<td>冠軍</td>
<td>霍雲。以大將軍兄驃騎將軍適孫為侯。地節三年，天子下詔書曰：「驃騎將軍去病擊匈奴有功，封為冠軍侯。薨卒，子侯代立，病死無後。春秋之義，善善及子孫，其以邑三千戶封雲為冠軍侯。」後坐謀反，族滅，國除。</td>
</tr>
<tr>
<td>平恩</td>
<td>許廣漢，家昌邑。坐事下蠶室，獨有一女，嫁之。宣帝未立時，素與廣漢出入相通，卜相者言當大貴，以故廣漢施恩甚厚。地節三年，封為侯，邑三千戶。病死無後，國除。</td>
</tr>
<tr>
<td>昌水</td>
<td>田廣明。故郎，為司馬，稍遷至南郡都尉、淮陽太守、鴻臚、左馮翊。昭帝崩，議廢昌邑王，立宣帝，決疑定策，以安宗廟。本始三年，封為侯，邑二千三百戶。為御史大夫。後為祁連將軍，擊匈奴，軍不至質，當死，自殺，國除。</td>
</tr>
<tr>
<td>高平</td>
<td>魏相，家在濟陰。少學易，為府卒史，以賢良舉為茂陵令，遷河南太守。坐賊殺不辜，繫獄，當死，會赦，免為庶人。有詔守茂陵令，為楊州刺史，入為諫議大夫，復為河南太守，遷為大司農、御史大夫。地節三年，譖毀韋賢，代為丞相，封千五百戶。病死，長子賔代立，坐祠廟失侯。</td>
</tr>
<tr>
<td>博望</td>
<td>許中翁。以平恩侯許廣漢弟封為侯，邑二千戶。亦故有私恩，為長樂衞尉。死，子延年代立。</td>
</tr>
<tr>
<td>樂平</td>
<td>許翁孫。以平恩侯許廣漢少弟故為侯，封二千戶。拜為彊弩將軍，擊破西羌，還，更拜為大司馬、光祿勳。亦故有私恩，故得封。嗜酒好色，以早病死。子湯代立。</td>
</tr>
<tr>
<td>將陵</td>
<td>史子回。以宣帝大母家封為侯，二千六百戶，與平臺侯昆弟行也。子回妻宜君，故成王孫，嫉妒，絞殺侍婢四十餘人，盜斷婦人初產子臂膝以為媚道。為人所上書言，論弃市。子回以外家故，不失侯。</td>
</tr>
<tr>
<td>平臺</td>
<td>史子叔。以宣帝大母家封為侯，二千五百戶。衞太子時，史氏內一女於太子，嫁一女魯王，今見魯王亦史氏外孫也。外家有親，以故貴，數得賞賜。</td>
</tr>
<tr>
<td>樂陵</td>
<td>史子長。以宣帝大母家貴，侍中，重厚忠信。以發覺霍氏謀反事，封三千五百戶。</td>
</tr>
<tr>
<td>博成</td>
<td>張章，父故潁川人，為長安亭長。失官，之北闕上書，寄宿霍氏第舍，卧馬櫪閒，夜聞養馬奴相與語，言諸霍氏子孫欲謀反狀，因上書告反，為侯，封三千戶。</td>
</tr>
<tr>
<td>都成</td>
<td>金安上，先故匈奴。以發覺故大將軍霍光子禹等謀反事有功，封侯，二千八百戶。安上者，奉車都尉秺侯從羣子。行謹善，退讓以自持，欲傳功德於子孫。</td>
</tr>
<tr>
<td>平通</td>
<td>楊惲，家在華陰，故丞相楊敞少子，任為郎。好士，自喜知人，居衆人中常與人顏色，以故高昌侯董忠引與屏語，言霍氏謀反狀，共發覺告反侯，二千戶，為光祿動。到五鳳四年，作為妖言，大逆罪腰斬，國除。</td>
</tr>
<tr>
<td>高昌</td>
<td>董忠，父故潁川陽翟人，以習書詣長安。忠有材力，能騎射，用短兵，給事期門。與張章相習知，章告語忠霍禹謀反狀，忠以語常侍騎郎楊惲，共發覺告反，侯，二千戶。今為梟騎都尉，侍中。坐祠宗廟乘小車，奪百戶。</td>
</tr>
<tr>
<td>爰戚</td>
<td>趙成。用發覺楚國事侯，二千三百戶。地節元年，楚王與廣陵王謀反，成發覺反狀，天子推恩廣德義，下詔書曰：「無治廣陵王」，廣陵不變更。後復坐祝詛滅國，自殺，國除。今帝復立子為廣陵王。</td>
</tr>
<tr>
<td>酇</td>
<td>地節三年，天子下詔書曰：「朕聞漢之興，相國蕭何功第一，今絕無後，朕甚憐之，其以邑三千戶封蕭何玄孫建世為酇侯」。</td>
</tr>
<tr>
<td>平昌</td>
<td>王長君，家在趙國，常山廣望邑人也。衞太子時，嫁太子家，為太子男史皇孫為配，生子男，絕不聞聲問，行且四十餘歲，至今元康元年中，詔徵，立以為侯，封五千戶。宣帝舅父也。</td>
</tr>
<tr>
<td>樂昌</td>
<td>王稚君，家在趙國，常山廣望邑人也。以宣帝舅父外家封為侯，邑五千戶。平昌侯王長君弟也。</td>
</tr>
<tr>
<td>卭成</td>
<td>王奉光，家在房陵。以女立為宣帝皇后，故封千五百戶。言奉光初生時，夜見光其上，傳聞者以為當貴云。後果以女故為侯。</td>
</tr>
<tr>
<td>安遠</td>
<td>鄭吉，家在會稽。以卒伍起從軍為郎，使護將弛刑士田渠梨。會匈奴單于死，國亂，相攻，日逐王將衆來降漢，先使語吉，吉將吏卒數百人往迎之。衆頗有欲還者，斬殺其渠率，遂與俱入漢。以軍功侯，二千戶。</td>
</tr>
<tr>
<td>博陽</td>
<td>邴吉，家在魯。本以治獄為御史屬，給事大將軍幕府。常施舊恩宣帝，遷為御史大夫，封侯，二千戶。神爵二年，代魏相為丞相。立五歲，病死。子翁孟代立，為將軍，侍中。甘露元年，坐祠宗廟不乘大車而騎至廟門，有罪，奪爵，為關內侯。</td>
</tr>
<tr>
<td>建成</td>
<td>黃霸，家在陽夏，以役使徙雲陽。以廉吏為河內守丞，遷為廷尉監，行丞相長史事。坐見知夏侯勝非詔書大不敬罪，久繫獄三歲，從勝學尚書。會赦，以賢良舉為揚州刺史，潁川太守。善化，男女異路，耕者讓畔，賜黃金百斤，秩中二千石。居潁川，入為太子傅，遷御史大夫。五鳳三年，代邴吉為丞相。封千八百戶。</td>
</tr>
<tr>
<td>西平</td>
<td>于定國，家在東海。本以治獄給事為廷尉史，稍遷御史中丞。上書諫昌邑王，遷為光祿大夫，為廷尉。乃師受春秋，變道行化，謀厚愛人。遷為御史大夫，代黃霸為丞相。</td>
</tr>
</tbody>
</table>

## 右孝宣時所封

<table>
<tbody>
<tr>
<td>陽平</td>
<td>王稚君，家在魏郡。故丞相史。女為太子妃。太子立為帝，女為皇后，故侯，千二百戶。初元以來，方盛貴用事，游宦求官於京師者多得其力，未聞其有知略廣宣於國家也。</td>
</tr>
</tbody>
</table>
